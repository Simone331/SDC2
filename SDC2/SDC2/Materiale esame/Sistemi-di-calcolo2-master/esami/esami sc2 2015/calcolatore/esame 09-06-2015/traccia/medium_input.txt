I moderni sistemi di calcolo forniscono una grande potenza computazionale frutto di una notevole complessità architetturale. Sfruttare anche in parte questa potenza è una sfida che richiede una conoscenza interna dell'hardware, una comprensione degli algoritmi alla base delle computazioni, e una buona dose di creatività per ottenere implementazioni che utilizzino in modo ottimale le risorse di calcolo disponibili.
Il corso fornisce una panoramica dal punto di vista del programmatore su come i sistemi di calcolo eseguono programmi, memorizzano informazioni e comunicano fra loro, discutendo aspetti come prestazioni, portabilità e robustezza. Nel primo modulo del corso, gli studenti vengono introdotti ai princìpi di funzionamento di base di un calcolatore moderno, mostrando come programmare sfruttando i servizi offerti dai sistemi operativi, come i compilatori traducono codice C in linguaggio assembly e come scrivere programmi che svolgono attività concorrenti. Il secondo modulo del corso affronta la programmazione di sistemi di calcolo su più larga scala, sfruttando le infrastrutture e le astrazioni offerte dai sistemi operativi e dalle reti di calcolatori, con particolare enfasi sui princìpi generali, fra cui stratificazione, modularizzazione, virtualizzazione e sicurezza.
